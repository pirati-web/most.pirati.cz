---
date: 2019-10-09
category: blog
tags: Chomutov Lázně
layout: post
title: Chomutovské lázně v ohrožení
author: Lukáš Ryšavý
authorId: lukas.rysavy    # uid nekoho z _people
image: posts/lukas_rysavy_lazne.jpeg
---

         
**Další velkorysá stavba vybudovaná za minulého režimu je v ohrožení, tentokrát se jedná o budovu Městských lázní v Chomutově, které jsou veřejnosti uzavřeny od roku 2012.**

V současné době chomutovské vedení připravuje koncepci, jak s touto budovou v centru města naložit. Studie využití objektu bývalých městských lázní, na kterou bylo městem vyčleněno půl milionu korun, by měla být představena letos na podzim. V minulosti již bylo vypracováno několik projektů a studií, z nichž žádná nebyla realizována. Namísto vzdělávacího centra, zázemí pro surfaře s umělou vlnou či botanické zahrady lázně dále chátrají a jejich existenční budoucnost je nejistá. 


Ke konkrétním návrhům se budou vyjadřovat zastupitelé i veřejnost. „Měly by to být nejvíce tři konkrétní nápady, které budou rozpracované, namalované a spočítaná u nich bude ekonomika. Zpracovaný bude i odhad nákladů na demolici. V příštím roce město učiní zásadní rozhodnutí, kterým směrem se vydá,“ uvedl náměstek primátora David Dinda (Nový Sever). Druhý náměstek primátora Milan Märc (Nový Sever) se rovnou přiklání k variantě objekt zbourat. Primátor Marek Hrabáč (ANO) se k demolici budovy přiklání v případě, že do deseti let nebude nalezeno její smysluplné využití. Je tedy zřejmé, že ve vedení města vize zachování příliš velkou oporu nemá.


Myšlenka vybudování městských lázních v Chomutově se objevovala napříč historií. Ani finální návrh se neobešel bez komplikací a trvalo celých devatenáct let od prvotního usnesení městského národního výboru až ke kompletní realizaci. I přes odpor pracovníků památkové péče bylo rozhodnuto o umístění lázní na okraj městského parku. Budově lázní musela ustoupit část Mánesovy ulice i protestantský novogotický kostel z devatenáctého století, který byl odstřelen po třiasedmdesáti letech od svého dokončení. Samotnou stavbu lázní provázel i dnes běžný nešvar prodražení, kdy se z původního odhadu patnácti milionů finální částka vyšplhala na astronomických 59,8 milionů korun československých. Je tedy patrné, že existují trendy, které z komunistické éry přetrvaly až do té dnešní, kapitalistické.


Lázně otevřel Chomutov veřejnosti 1. října 1980. Jednalo se tehdy o jeden z nejmodernějších plaveckých areálů na severu Čech. Moderní technologie umožňovaly přepouštěcímu bazénu, do kterého se vejde 2360 metrů krychlových vody, snížit hladinu vody až o půl metru, čehož bylo využíváno jak při údržbě, tak při plaveckých lekcích pro děti.


Po třiceti letech provozu, kdy lázně sloužily ke školnímu výcviku či vrcholovým i rekreačním plavcům, byl provoz ukončen při příležitosti otevření nového areálu Aquasvět na chomutovských Vinohradech dne 19. října 2012. Aquasvět nabízí řadu vodních atrakcí – tobogány, vířivky či masážní trysky – a to jej dle provozovatelů činí atraktivnějším oproti původním lázním, které se v posledních letech potýkaly s nízkou návštěvností. Do nového aquaparku byly přesunuty rovněž obří palmy ze vstupní haly lázní či samotná dominanta vstupu – abstraktní dílo na téma vodního živlu od akademického malíře Josefa Lieslera.


Městské lázně svou velikostí či řešením prosklené fasády tvořily zdařile vyřešenou funkční hranici mezi městským parkem a centrem města. Je v zájmu města i jeho občanů přijít s konstruktivním řešením, které by do lázní vrátilo život a pomohlo tak oživit celé městské centrum. Demolice této hodnotné stavby, kterou město nebylo schopno smysluplně využívat a nechalo ji chátrat při odlivu lidí do nového aquaparku, by byla tragédií, nikoliv řešením. 


Neschopnost městských samospráv nakládat se svým majetkem, nepovedené privatizace či kulturní barbarství zhýralých podnikatelů jsou obrovské rány našemu dědictví.  Budovy realizované v období od 60. do 80. let jsou mnohdy označované za komunistická monstra za účelem jejich poškození v očích veřejnosti. 


Kellner poslal k zemi Hotel Praha, Chrenko v přímém přenosu demoluje Transgas. Osud mnoha dalších budov je nejistý a není záhodno, aby se vedení města podílelo na tomto špinavém boji. 


Važme si našeho dědictví. Přicházejme s funkčními řešeními. Umožněme zachovat budovu lázní v Chomutově. 


Ať už za účelem plaveckého bazénu, ke kterému byla budova navržena, nebo pracujme na společném šetrném řešení, které udrží lidi v centru a nepřenechá budoucím generacím jen město duchů.  


Setkat se s dalšími Piráty, pohovořit o preferovaném využití lázní či jen podpořit jejich zachování podpisem naší petice můžete ve dnech 12. a 26. října během Severočeských farmářských trhů u našeho petičního stánku v okolí městského centra. Společně můžeme zachránit, co pár lidí chce zničit!
