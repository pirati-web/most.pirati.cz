---
date: 2019-10-13
category: blog
tags: Knihovna Vzdělání Most
layout: post
title: Mostecká knihovna je unikátní, nenechme si ji vzít.
author: Adam Komenda
authorId: adam.komenda    # uid nekoho z _people
image: posts/knihovna_most.jpg
---

Osud mostecké knihovny není lhostejný nejen Pirátům, ale také stovkám obyvatel, kteří se podepisují pod petici nesouhlasící s plánovaným stěhování městské knihovny do kulturního domu Repre. Plán mosteckého magistrátu není podložen žádnou smysluplnou analýzou, veřejnosti nebyl představen návrh přestavby ani případná využitelnost budovy knihovny.

Mostecká knihovna je unikátní v tom, že se jedná o první budovou na území Československu, která byla po roce 1945 postavena výhradně a jenom pro knihovnické účely. Zároveň se může pochlubit nejdelším lustrem v Česku, který má přes 60 metrů. Jednou z mnoha výhod současné knihovny je snadná dostupnost svazků z bohatého knižního fondu.

Pirátský zastupitel a jeden ze spoluautorů petice Adam Komenda komentuje zásadní selhání vedení města: „Myslíme si, že vedení města zcela selhalo v informování občanů o takto závažné změně v našem městě. Většina lidí se o plánu na přestěhování knihovny dozvěděla až v momentě, kdy je o stěhování už téměř jistě rozhodnuto a bude velmi těžké tomu zabránit. Vedení města mělo o plánu na přestěhování knihovny informovat rozsáhlou informační kampaní v médiích a prostřednictvím série veřejných prezentací a debat s tím, že si také mělo zjistit, jaký názor mají na přestěhování samotní obyvatelé. Názor obyvatel mohl být zjištěn formou ankety s velkým počtem dotazovaných, či nejlépe uspořádáním místního referenda.“

Budoucnost knihovny je tak nyní problematická, protože vedení Mostu není schopno představit vůbec nic – od projektu přestavby kulturního domu Repre po využití stávajícího objektu je vše zahaleno tajemstvím. A to je začátek rekonstrukce naplánován již na příští rok. „S prací na plánu ohledně využití budovy knihovny se mělo začít ve stejnou dobu, kdy se začal zpracovávat projekt na rekonstrukci Repre, jenž počítá s tím, že se tam knihovna přestěhuje. Vážně se obávám, že knihovnu potká stejný osud jako nákupní středisko a kino Vítězný únor na Zahražanech, tehdy se také léta mluvilo o tom, že budova jistě najde využití. Nicméně byla to jen slova, léta ubíhala, budova postupně chátrala, až ji nakonec město nechalo zbourat. Dnes tam najdete jen zelenou louku,“ dodává Komenda.  

Petici za zachování stávající budovy knihovny již podepsala skoro tisícovka obyvatel Mostu, kteří se zároveň chystají na demonstraci proti jejímu stěhování. Ta se bude konat 19. listopadu od 17:00 právě před současnou knihovnou.
