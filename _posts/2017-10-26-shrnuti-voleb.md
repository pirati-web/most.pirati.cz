---
date: 2019-10-26
category: blog
tags: volby parlament Piráti
layout: post
title: Rumburské ANO dál potápí nemocnici
author: Piráti Ústecký kraj
image: posts/nemocnice.jpg
---

         
# Rumburské ANO dál potápí nemocnici
Situace v nemocnici v Rumburku nadále eskaluje a vypadá to, že se potvrdí nejčernější varianty vývoje. V tomto týdnu řešilo situaci v nemocnici krajské zastupitelstvo a to poté, co odmítlo vedení města podepsat převzetí nemocnice pod křídla Krajské zdravotní.  Problém rumburské nemocnice se dotýká více než padesáti tisíc obyvatel Šluknovského výběžku, kteří by mohli přijít o dostupnou zdravotní péči.

Pirátský poslanec za Ústecký kraj František Navrkal kvůli neutěšené situaci nemocnice interpeloval premiéra Babiše a poukázal v ní na stranickou příslušnost starosty Rumburku, kterému by mělo po vzoru kampaně ANO stačit zvednout telefon a vyřešit problém se svým stranickým šéfem. „Ukázalo, že premiérem Babišem slíbené dojednané řešení se ve skutečnosti nepovedlo a nemocnice dále směřuje k vyhlášení insolvence. Konkrétně zastupitelstvo Rumburku neodsouhlasilo úhradu loňské ztráty nemocnice, což byla podmínka pro její převzetí Krajskou zdravotní. Velmi zvláštní je, že pro návrh nehlasoval starosta města ani žádný další člen hnutí ANO v zastupitelstvu,“ komentoval Navrkal.

 V samotných otázkách se poslanec Navrkal Babiše dotazuje, proč nevyjednal pro svůj plán podporu ani od clenu vlastního politického hnutí v Rumburku? Tuto otázku nechal premiér bez odpovědi.  Na druhý dotaz – jak chce Babiš zabránit prohlubování krize, má ministerský předseda jednoduchou odpověď, kterou jeho rumburská buňka zřejmě neslyšela: „Město Rumburk musí přijmout podmínky Krajské zdravotní a ztrátu Lužické nemocnice uhradit.“
 
 V kontextu událostí z posledních dní pak zní absurdně Babišova douška z odpovědi na interpelaci: „Jsem přesvědčen, že v tuto chvíli je nejistota, která vedla zastupitele k neuhrazení této částky, zažehnána a pevně věřím, že obě dvě strany, Krajská zdravotní i město Rumburk, společnými silami zachovají akutní zdravotní péči ve Šluknovském výběžku.“ Je to právě premiérova strana, která blokuje možné řešení a má zdraví tisíců obyvatel jako rukojmí v prapodivné hře.

