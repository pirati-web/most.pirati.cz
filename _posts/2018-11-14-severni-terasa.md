---
date: 2018-11-14
category: blog
tags: volby komunální Piráti Ústí
layout: post
title: Vyjednávání o Severní Terase očima zastupitelky
author:  Ludmila Beutelová  
authorId: ludmila.beutelova    # uid nekoho z _people (nepoviné)
image: posts/lili_usti.jpg
---



Je to něco málo přes měsíc, kdy jsem s ostatními seděla v našem Pirátském centru a s napětím sledovala pomalu naskakující výsledky voleb. Tehdy jsem ještě byla plna nadějí, iluzí a hlavně počátečního nadšení. Jak se sčítání blížilo ke konci, začínalo být jasné, že naše malá Pirátská skupinka společně s partou z PRO!Ústí bude mít úspěch. Někde mezi obloženým chlebíčkem a jednohubkou ke mně najednou přiběhli ostatní a začali mi gratulovat. Za chvíli už jsem jen jakoby z dáli zaslechla, že „Jsem tam“ a „že jsem to dala“. Prvotní šok a můj jistě nezapomenutelný výraz rychle vystřídalo nadšení, následované mnohem větším šokem. O ten se postaral lídr naší kandidátky na Severní terase Ing. Arch. Dušan Oslej, který ke mně přiběhl, popadl mě za ruku a jen zahlásil: „Jdeme jednat. Hned.“ A tím to teprve začalo.

Cestou k Hraničáři mi bylo v rychlosti vysvětleno, že volal p. Šimanovský, lídr ANO na Severní terase, a že se chce začerstva s námi sejít. První schůzka, jestli se to dá tak nazvat, proběhla na chodníku pod lampou, před bývalým kinem, mezi mnou, Dušanem, p. Šimanovským a panem Vlachem. Řekli jsme si, že máme zájem o vzájemnou spolupráci, a to i se stranou Vaše Ústí, které u nás skončilo druhé. Ze strany ANO bylo řečeno, že mohou vyjednávat obvody nezávisle na jednání magistrátu, tudíž nikde nebyl žádný problém. V neděli jsme si nechali čas na vstřebání dojmů a další schůzka, tentokrát i s Vaše Ústí, byla naplánována na pondělí podvečer u p. Šimanovského. V pondělí proběhla změna místa a sešli jsme se v Neštěmicích na úřadě u starostky Tomkové, která byla součástí vyjednávacího týmu Vaše Ústí. Sice mi přišlo zvláštní, že místo jednání neurčuje ANO jako vítěz, ale musela jsem uznat, že kancelář starostky je vhodnější místo k vyjednávání koalice.

První, na čem jsme se shodli, byly programové body, protože je máme prakticky totožné a problémů na obvodu jsme si byli všichni vědomi. Nedostatek parkovacích míst a chodníky v katastrofálním stavu prostě z celé Terasy svítí jako průšvih číslo jedna. Bylo to poprvé a naposledy, kdy někoho zajímal program stran, ale to jsem tehdy ještě nevěděla. Dále pokračovalo vyjednávání v naprostém souladu. Shodli jsme se na pětičlenné radě ve složení 2x ANO, 2x Vaše Ústí, 1x PRO Ústí (to měl být po dohodě Dušan), v mém případě se hovořilo o předsednictví komise pro občanské záležitosti, o kterou jsem měla zájem. Dále jsme zběžně prodiskutovali naše představy, kam směřovat, a v přátelském duchu jsme se s vidinou světlých zítřků rozešli. Bohužel i s drobným dovětkem ze strany ANO, že uvidíme, co Magistrát.

A pak už jsem jen čekala a čekala a s napětím pozorovala, co se děje na Magistrátu, kde se pomalu ale jistě hroutila každá snaha o domluvu. ANO nejdřív komunikovalo po SMS a pak už vůbec. Ze statusu Vaše Ústí na Facebooku jsem se dozvěděla, že ANO zkoušelo domluvit dva místostarosty, což Vaše Ústí odmítlo a ukončilo s nimi další jednání. Znovu jsme se všichni setkali až na prvním ustanovujícím zastupitelstvu. Před ním jsme se sešli u starostky Zrníkové v kanceláři a domluvili se, že ačkoli bude koalice bez nás, tak my, tj. PRO!Ústí a Vaše Ústí, budeme držet spolu. Když jsme sešli dolů, tak proběhlo focení na webové stránky obvodu, nutné byrokratické prvky. A má první schůze Zastupitelstva Severní terasy začala.

Ač jsem docela tušila, jak bude probíhat, bylo to i přes to silné kafe. Čekala jsem, že koalice obvodu bude kopírovat koalici Magistrátu. Chyba. Když se volil starosta, tak jsme počítali s p. Šimanovským a při hlasování jsme se zdrželi dle plánu. Jako místostarosta byl opět zvolen Bc. Dufek, který tuto funkci vykonával, nebo spíš nevykonával, již minulé období od slavného puče, v jeho případě jsme byli proti. U dalších tří členů jsme se dohodli, že se zdržíme. Ovšem jakmile padla nominace na třetího člena Rady, čímž byl p. Kolář (SPD) stačil nám jediný pohled a bylo jasné, že musíme být proti, stejně tak jako u další nominované Ing. Šamsové (KSČM), u posledního člena p. Nestorovskiho (ANO) jsme se už jen zdrželi, dle původní dohody. Takže před mýma očima se zrodila děsivá koalice ANO-UFO-SPD-KSČM, která je pro mne důkazem, že v jednání nešlo vůbec o program, obvod či dokonce voliče, ale jen a pouze o teplá místa ve funkcích a nepřekážení Magistrátu.

Ovšem svitla naděje: v sousedním obvodě zůstává starostkou Yveta Tomková i přes nelibost Magistrátu. Tři zastupitelé radši ANO opustili, aby s ní mohli spolupracovat a pokračovat ve smysluplné práci, než aby byli loutkami. Stále věřím, že i u nás jsou slušní jednotlivci, kteří nemají v plánu si tam ty čtyři roky jen odsedět. Ale upřímně už ani nevím, co se dá čekat od těch, co se dobrovolně spojí s takovou „sympatickou partou“ jako je KSČM a SPD. Jsem z principu pesimista, takže když nečekám nic dobrého, můžu být maximálně příjemně překvapena. Snad. Čas ukáže. A ten já - na rozdíl od této koalice - mám.

Závěrem snad jen nutno dodat, že jsem vděčná za Dušana Osleje, který je mi oporou, protože vím, že budu určitě tápat, přičemž mohu čerpat z jeho zkušeností a vyvarovat se mnohých začátečnických chyb. I když některým bohužel neuniknu. Stejně tak děkuji za naší vzájemnou podporu s hnutím Vaše Ústí, které jako jediné dodrželo slovo a dohodu nejít s extremisty a lidmi se škraloupem neporušilo. Je nás dohromady pět, a s tím se už dá něco dělat. Jak jsem již psala, sílu naší i jejich ukáže čas.
